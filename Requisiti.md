# Progetto Web per l'Associazione Tum4World

L’associazione Tum4World affida al vostro team il compito di sviluppare il suo nuovo sito web. Il sito è composto da una parte pubblica e da una parte privata, accessibile attraverso autenticazione con login e password. Tutte le pagine sono disponibili in italiano.

## Parte Pubblica
1. **Home Page:** La pagina riporta le seguenti informazioni: un paragrafo contenente un testo descrittivo dell’associazione, un logo (che dovrete produrre) ed una immagine rappresentativa della associazione stessa. La pagina contiene inoltre un pulsante che consente di scaricare un volantino in formato A5 riportante le principali informazioni sull’associazione.
2. **Chi Siamo:** La pagina contiene una descrizione più dettagliata dell’associazione (ad esempio, quando è stata fondata, da chi, la sua storia, le sedi, i riconoscimenti ottenuti e così via) corredata da opportune immagini.
3. **Attività:** La pagina riporta una breve descrizione delle tre attività svolte dall’associazione e una serie di immagini, una per ciascuna attività. Cliccando su di un’immagine si accede ad una pagina che descrive in maggior dettaglio la corrispondente attività.
4. **Pagina Attività:** La pagina riporta la descrizione di una attività.
5. **Contatti:** La pagina contiene indirizzo e numero di telefono e un form dove si possono inserire i propri dati ed essere successivamente ricontattati dall’associazione. Il form ha i seguenti campi: (1) nome e cognome, (2) indirizzo email, (3) una combo box dove sono riportati i motivi di contatto tra i quali il visitatore può scegliere (se il visitatore non trova un motivo adeguato sceglie l’opzione “altro”), (4) una casella di testo multilinea dove il visitatore può ulteriormente esplicitare dettagli della sua richiesta, (5) un pulsante per inviare i dati, (6) un pulsante di reset che ripulisce tutti i campi.
6. **Invio Confermato:** La pagina contiene un avviso in cui si conferma la ricezione del messaggio del visitatore del sito e lo si informa che riceverà al più presto una risposta.
7. **Sign-In:** Questa pagina serve per registrarsi come simpatizzante dell’associazione o come aderente. La pagina contiene un form avente i seguenti campi (tutti obbligatori): (1) nome, (2) cognome, (3) data di nascita nel formato GG/MM/AAAA (se l’utente è minorenne l’iscrizione non potrà essere effettuata), (4) indirizzo email, (5) numero di telefono, (6) la scelta se registrarsi come simpatizzante o come aderente, (7) la scelta di uno username, (8) la scelta di una password che andrà inserita due volte per conferma (la password deve essere lunga 8 caratteri, deve contenere la prima lettera dei nomi propri di ciascuno di voi, almeno un carattere numerico, un carattere maiuscolo e un carattere tra $, ! e ?), (9) un pulsante per inviare i dati, (10) un pulsante di reset che ripulisce tutti i campi.
8. **Registrazione Confermata:** La pagina contiene un avviso in cui si conferma la registrazione del nuovo utente.
9. **Login:** La pagina contiene un form richiedente username e password.

Tutte le pagine sono dotate di una intestazione che riporta il nome dell’associazione e di un piè di pagina che riporta l’indirizzo della sede legale dell’associazione (nome dell’associazione, via, codice postale, città, nazione; il codice postale si compone di cinque cifre, le prime due devono essere l’id del vostro gruppo, le ultime tre sono degli zeri). Inoltre, il titolo della tab del browser in cui viene visualizzata la pagina web è il nome dell’associazione, che sarà corredato con il logo. Sotto l’intestazione, tutte le pagine contengono un menù, disposto in orizzontale, che permette di tornare alla home page e di accedere alle pagine Chi siamo, Attività, Contatti, Sign-in e Login. Inoltre tutte le pagine contengono una zona che presenta citazioni di frasi ispiranti scritte dal fondatore dell’associazione. La frase mostrata viene caricata da un insieme di frasi presenti sul server (scelta casuale) e viene aggiornata ogni venti secondi. La frase viene visualizzata senza ricaricare l’intera pagina. Una finestra con le informazioni relative all’utilizzo dei cookie è mostrata al primo accesso ad una delle pagine pubbliche. Per i gruppi con id pari, la finestra appare in basso a sinistra, per i gruppi con id dispari, la finestra appare in basso a destra. Si adotti una strategia per gestire l’eventualità che l’utente non accetti i cookies o li abbia disabilitati. In tutte le pagine che contengono un form, i dati prima di essere inviati dovranno essere validati, utilizzando un opportuno script JavaScript. Per la pagina Contatti, l’unico campo che deve obbligatoriamente essere validato è l’indirizzo email. Quando viene premuto il pulsante per l’invio dei dati nella pagina Contatti, viene inviata una email contenente le informazioni sopra riportate ad un indirizzo specificato dall’amministratore del sito e viene visualizzata la pagina Invio confermato. Quando viene premuto il pulsante per l’invio dei dati nella pagina Sign-in, si accede ad un database che contiene i dati degli utenti registrati e si verifica l’esistenza o meno di un utente con lo stesso username. Se esiste un utente con lo stesso username, viene ripresentata la pagina Sign-in con un messaggio addizionale di errore (il messaggio inizia con l’id del vostro gruppo, seguito da : e dal messaggio di errore). Altrimenti, i dati del nuovo utente vengono inseriti nel database e viene visualizzata la pagina Registrazione confermata. All’atto della login, si accede al database e si verifica la correttezza delle informazioni. In caso di errore viene ripresentata la pagina Login con un messaggio addizionale di errore (il messaggio inizia con l’id del vostro gruppo, seguito da : e dal messaggio di errore), altrimenti viene dato l’accesso alla parte privata, reindirizzando l’utente alla pagina corrispondente al suo stato (simpatizzante, aderente o amministratore). L’amministratore è ovviamente preregistrato e può accedere alla sua pagine con username admin e password composta dall’id del vostro gruppo concatenato con la stringa “Adm1n!”.

## Parte Privata
1. **Simpatizzante:** La pagina è una dashboard che presenta le operazioni disponibili in quanto simpatizzante. Ogni operazione è associata a un pulsante. Le operazioni sono le seguenti: (1) visualizzare i dati personali inseriti all’atto del Sign-in, (2) iscriversi alle attività dell’associazione (cliccando sull’immagine dell’attività oppure tramite check-box), (3) cancellare la propria iscrizione al sito.
2. **Aderente:** La pagina è organizzata come quella del simpatizzante, ma è disponibile una operazione aggiuntiva: effettuare una donazione (in Euro) per sostenere l’associazione. Questo è implementato con un campo di testo in cui inserire un numero intero e un bottone per inviare la donazione (ovviamente la transazione è simulata).
3. **Amministratore:** La pagina è una dashboard che presenta le operazioni disponibili in quanto amministratore del sito. Ogni operazione è associata a un pulsante. Le operazioni sono le seguenti: (1) elencare tutti gli utenti registrati, (2) elencare tutti i simpatizzanti, (3) elencare tutti gli aderenti, (4) visualizzare il numero di visite che il sito ha ricevuto e l’istogramma delle visite per ogni pagina (l’amministratore può eventualmente decidere di resettare i contatori), (5) visualizzare in un grafico le donazioni ricevute mese per mese da gennaio a dicembre dell’anno in corso (per i mesi dal mese successivo a quello della data odierna a dicembre il valore della donazione sarà zero).

In tutte le pagine che contengono un form, i dati prima di essere inviati dovranno essere validati, utilizzando un opportuno script JavaScript. Per la visualizzazione dell’istogramma delle visite e del grafico delle donazioni il server legge i valori li scrive in un file json e li invia al browser che provvederà alla visualizzazione. Le pagine private contengono un menù organizzato come quello delle pagine pubbliche ma con un elemento aggiuntivo per permettere il logout. Si utilizzi inoltre un foglio di stile diverso a seconda che l’utente sia l’amministratore, un aderente o un simpatizzante.
